title: 'Landbrug & Fødevarer og Økologisk Landsforening i fælles front'
frontpage_title: 'LF og ØL i fælles front'
lead: |
  Landbrug & Fødevarer og Økologisk Landsforening har dannet fælles front i håbet om at skabe mere og bedre økologi i Danmark.
  
frontpage_lead: 'LF og ØL skaber mere og bedre økologi i Danmark.'
story: '<p>Trods uenigheder på nogle områder har Økologisk Landsforening og  Landbrug &amp; Fødevarer fundet fælles fodslag i kampen for endnu mere  økologi i Danmark. De to organisationer har netop lanceret et fælles  udspil - ’Økologi 2021 - Sammen om udviklingen’ - der indeholder 12  politiske initiativer under fire indsatsområder: økologisk viden- og  kompetenceløft, recirkulering af næringsstoffer, markedsfremme nationalt  og internationalt samt gode vilkår for økologiske landmænd. Det oplyser  foreningerne i en pressemeddelelse.</p><p>“Økologi er en af dansk landbrugs styrkepositioner, og der står  respekt i landbruget om økologiske kollegaers håndværk i mark og stald.  Flere landmænd lægger om til økologi i Danmark, og i Landbrug &amp;  Fødevarer ønsker vi at skabe gode vilkår, så de får succes med økologi.  Vi har fundet sammen med Økologisk Landsforening om en række tiltag, der  gør det muligt,” siger Karen Hækkerup, administrerende direktør i  Landbrug &amp; Fødevarer.</p><p>Helle Borup Friberg, der er administrerende direktør i Økologisk Landsforening, supplerer:</p><p>“Til trods for at vi er to organisationer, der ser forskelligt på  andre sager, peger vi her sammen på en række politiske handlinger og  investeringer, som vil skabe ny viden, nye løsninger og nye markeder til  glæde for økologer og samfundet. Og vi vil arbejde sammen om at nå i  mål med dem.”</p><h2>Behov for større klimaindsats</h2><p>Helle Borup Friberg forklarer, at der er mange ambitioner inden for økologien, som landmændene ikke er i mål med endnu.</p><blockquote><p>“Ikke mindst på klimaområdet, hvor vi ønsker at bidrage meget mere til klimaindsatsen,” tilføjer hun.</p></blockquote><p>Det første indsatsområde i udspillet er forslag. der skal øge viden-  og kompetenceniveauet. Organisationerne ønsker, at politikerne sikrer  minimum 40 mio. kr. årligt til økologiforskningen allerede fra 2019 til  og med 2021. Endvidere ønsker de, at der afsættes statslige midler til  at supplere den faste bevilling under Fonden for Økologisk Landbrug fra  10 mio. kr. til 20 mio. kr. om året. Organisationerne vil også arbejde  for bedre muligheder for finansiering af økologisk forsøgs- og  avlsarbejde.</p><p>“Forskning bliver afgørende for udvikling af økologi og det  økologiske håndværk, og vi ser det som helt centralt, at der bliver  sikret bevillinger til området fremadrettet. Danmark bør være helt i  front med økologiforskning,” siger Karen Hækkerup.</p><h2>Recirkulering af næringsstoffer</h2><p>Det andet indsatsområde i udspillet handler om recirkuleringen af  næringsstoffer, og et af forslagene er at etablere incitamenter til et  inputbaseret tilskud for biogasanlæg, som anvender grønmasse,  kildesorteret husholdningsaffald og restprodukter, der er tilladt i  økologiske anlæg.</p><p>Det tredje indsatsområde handler om at fremme det økologiske marked  både nationalt og internationalt. Her foreslår organisationerne bl.a.,  at der afsættes 40 mio. kr. årligt til økologisk eksportfremme og  national afsætning, og at de nuværende bevillinger suppleres med 10 mio.  kr. i 2019, 20 mio. kr. i 2020 og 30 mio. kr. i 2021. Desuden ønsker de  krav i økologireglerne, som styrker klima- og naturindsatsen.</p><h3>Bedre vilkår for økologer</h3><p>Det fjerde og sidste indsatsområde i udspillet vedrører vilkårene for  økologiske landmænd. Bl.a. ønsker foreningerne, at økologerne kan få  udbetalt deres tilskud uden det, de betegner som urimelige forsinkelser,  at der afsættes de nødvendige midler til økologisk omlægnings- og  arealtilskud i 2020, samtidig med at eksisterende og nye økologer  ligestilles med hensyn til omlægningstilskud.</p><p>Derudover ytres der ønske om en dialoggruppe i Miljø- og  Fødevareministeriet om miljøregulering i relation til økologi. Indsatsen  skal sikre, at økologer reguleres med udgangspunkt i de økologiske  principper, og at den generelle miljøregulering ”ikke har utilsigtede,  negative konsekvenser for økologien”, som der står.</p>'
writer:
  - dd7167d6-d1c4-4aa0-9e6c-4d2075f4574f
primary_image: /assets/test-agriculture-1853323_1280.jpg
id: 12efdbbb-977b-4b9c-943d-d62ab19cabfa
tags:
  - 'Økologi 2021'
  - forskning
  - marked
  - recirkulering
